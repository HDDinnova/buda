<h3>El far de Buda i la mar</h3>
<p>Val la pena fer una visita a l’Ebre català i d’arribar al Delta. Després de l’abruptesa i de l’escarpament dels estrets, dels cants de treball (diguem, no per idealitzar, del brumir dels motors), de l’activitat de Tortosa i d’Amposta, sorprèn de trobar-se en el gran pla de la calma del paisatge dèltic. Hi ha dies d’estiu, o de tardor, en hores d’albaïna, com diuen allí, que és quan no fa vent, que aquell paisatge manté una immobilitat embadocada, enmig del silenci i com si el món fos acabat de crear. A vegades, si hi ha un tel de boira, les muntanyes no es veuen i el cel queda esvaït, llunyà, perduda la volta. De sobte, un vol d’ocells, un raucar de granota, un crit d’home, una rialla d’infant que no se sap d’on surt, indiquen que el Delta batega sempre d’una vida recòndita intensa. Ara, quan bufa el vent del Nord -el de Dalt que en diuen- (el cerç de la Ribera) l’aigua dels estanys s’arrissa, l’espiga de l’arròs -si n’hi ha- s’ajeu, les canyes baten, i se sent com un clam de tot allò que el vent castiga, esbojarradament, a cops de sac. En morir el dia, algun cop, les postes de sol amb núvols acolorits, immòbils sobre el Montsià, poden ser d’una considerable sumptuositat.</p>
<p>L’illa de Buda, entre la tenalla dels dos braços del riu (l’un, el de l’esquerra, amplíssim, l’altre insignificant) és llarga d’uns sis quilòmetres i ampla d’uns quatre. Cada any, la terra, fins no fa gaire, gràcies a l’acció del riu i del seu llim, guanyava deu o dotze metres al mar, de tal manera que el primer far de Buda, construït ran de l’aigua mateix, el 1862, es troba actualment lluny de les onades. Ara, la sedimentació del llim dels fons dels embassaments de Mequinensa i Riba-roja ha fet perdre al riu el seu poder. I el Delta ha deixat de créixer. Quan fa llevantada, les ones, al llarg de la barra, s’alcen tres o quatre metres. Aquesta oposició (el rexinfle que diuen a la Ribera) arriba fins a Amposta on el corrent, a vegades, sembla anar al revés, és a dir, cap amunt en lloc de cap al mar…</p>
<p>Es veu que era forçós d’arribar al mar -o a la mar, com també es pot dir (i encara hi ha pescadors que diuen marc). Un clàssic castellà, home de terra endins, ha dit, poèticament, allò que “nuestras vidas son los ríos / que van a dar en el mar / que es el morir…”. El vers és perfecte. Ara, la realitat mostra que encara que els rius van a morir al mar, la mar no és la mort, sinó tot el contrari -almenys per ara i tant; i una finestra oberta al món i a la llibertat. Va dir-ho un altre poeta- però aquest era francès: “Homme libre, toujours tu chériras la mer!”.</p>
<p><br/></p>
<p><strong>BLADÉ, Artur</strong>. <i>Visió de l’Ebre català. Obra Completa (vol.3)</i>. Cossetània Edicions. Valls, 2007. P.291-292</p>