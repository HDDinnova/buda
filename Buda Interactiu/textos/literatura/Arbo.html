<p>Tot s’havia esfumat com el paisatge sota la nit, i el cel no s’havia despertat mai més amb el blau sense ombra d’aquells dies. Després de la mort d’ella, les ombres i el silenci havien entrat a la barraca per sempre més.</p>
<p>Enfonsat en les seves visions i pensaments, Joanet treballava… Un silenci gairebé sagrat havia substituït a poc a poc els sorolls del dia. El monòton sotragueig d’un carro anà perdent-se pels camins sorrencs que l’ombra acariciava. No lluny d’allí passava un pastor menant el ramat cap a la cleda. Més enllà, en els prats, sonava l’esquella del manso, que tornava amb la vacada… Els ànecs salvatges volaven arran de les llacunes, quietes com miralls, i cercaven refugi en l’espessor de les jonqueres. Cap a l’est, el far de Buda alçava el seu fanal resplendent per damunt de la vall, mostrant-lo ara a la mar, ara a la muntanya, i tota la nit seguia el mateix joc, infatigable.</p>
<p>En el silenci profund, el colpejar monòton de l’aixada contra la terra adquiria ressons gairebé temorosos, com si es profanés quelcom de sagrat en l’ànima del repòs i del silenci. Del fons del senillar, immòbil com una decoració sota la claror de la celístia, una granota va llançar el primer avís per damunt dels aiguamolls i, com si es tractés d’una contrasenya, una altra li contestà des de lluny; i, de seguida, una altra i una altra… I, en ràpid crescendo, des de totes bandes del camp, el seu cant va anar alçant-se i allunyant-se fins a convertir-se en una ampla remor, aspra, monorítmica, que es resolia, però, en una única i harmoniosa veu ascendent en el silenci, ampla, profunda i misteriosa, cap a l’infinit…</p>
<p>Començava l’eterna serenata de les nits plàcides de l’estiu, de les nits tèbies i estelades, que Joanet no sentia, enfonsat en la fatiga del treball i dels seus pensaments.</p>
<p><br/></p>
<p><strong>JUAN ARBÓ, Sebastià</strong>. <i>Terres de l’Ebre</i>. Columna Edicions, Barcelona, 1992. Obra Catalana Completa. P.42-43</p>


