<h3>Final davant del far</h3>
<p>He entrat, definitivament, en la inmensa maresma. Per continuar avançant només trobo els camins que voregen els canals i les sèquies. La circulació terrestre per aquesta zona del delta és un exercici d’habilitat. Són camins molt estrets i una mica elevats, formats per la terra que s’aconsegueix quan es netegen els canals de rec. Algun dia, aquesta finíssima xarxa estarà plena de motos, penso, però de moment hi ha un eixam de bicicletes. La bicicleta és la protagonista del delta.
Els segadors la fan servir per traslladar-se als tancats d’arròs, i quan comença i acaba la jornada, al delta es pot contemplar la representació d’un multitudinari ballet mecànic. Quan un ciclista em ve de cara, desmunto amb precaució –a un costat la sèquia, a l’altre l’arrossar aigualós- i el deixo passar, per evitar la topada o el naufragi. Perquè els treballadors acostumen a viure molt lluny dels tancats, fins i tot a vint quilòmetres. Però ja es comencen a aixecar algunes casetes al costat dels camps. I no sé què demana més esforç o més capacitat d’adaptació: traslladar-se cada dia al poble llunyà, o no moure’s d’aquest paisatge aclaparador.</p>
<p>No és només l’horitzontalitat inacabable, perfecta, monòtona. També és el cel. Sembla que el tingui molt a prop, pressionant. Contra el cel ja no s’alça cap forma esbelta, equilibradora. No veig ni un munt de terra que pugi un parell de metres per enfilar-m’hi i mirar la plana. Només hi ha, aquí, el cel de l’Ebre.</p>
<p>Encara segueixo el canal, fins que em trobo que el camí queda tallat per l’Ebre, pel seu braç nord. He de travessar-lo si vull trepitjar l’altra riba, la de l’illa de Buda, i continuar fins al mar. Veig el barquer, li faig un senyal. Em passarà a l’altra banda. És un home amb una camisa negra que duu un barret de palla, mig estripat, amb una ala ampla que el protegeix del sol. Els seus braços musculosos agafen els rems i passem el riu–ciclomotor i jo, dret, aguantant-nos l’un a l’altre.</p>
<p>He seguit tot l’Ebre, l’he contemplat des d’Aldea de Ebro, des de Trespaderne, Logronyo, l’erm aragonés, Riba-roja… Per primera vegada sóc al damunt del seu llom, aquí més ample, més amansit que en aquelles terres altes. El barquer sap l’ofici de dominar la massa d’aigua que baixa. No em pregunta qui sóc, ni què hi faig, aquí, ni per què vull passar a la deserta illa de Buda. Potser se li ha encomanat el silenci de l’aire, la indiferència de l’aigua que va passant sota la barca.</p>
<p>Salto a l’altre marge, on hi ha el començament d’un nou camí. Altra vegada en marxa, cap a llevant. La soledat és absoluta entre la terra plana i el cel llis. És un país de joncs, d’alguns matolls pobres, bruts pels vents. I dels ànecs sedentaris i les aus migratòries. El temps sembla aturat. Només un ritme, el de les veus de les granotes.</p>
<p>Tinc la sensació que la recta serà infinita, fins que veig, al fons, la silueta metàl·lica del far. M’hi vaig acostant, però em sembla que ja fa una eternitat que ho intento.</p>
<p>Fins que ja no puc avançar més. Ni un metre. El camí s’ha fos en el sorral fangós. És el final. Abandono el ciclomotor i començo a caminar. Estic lluny de tot. Fins que, de sobte, una cama se m’enfonsa un pam en la pantanosa trampa. M’aturo. Al davant tinc l’Ebre i el mar. Penso en la nena que, a Fontibre, s’enduia l’Ebre dins un càntir.</p>
<p>Ara, una gran massa d’aigua sota un cel immens. No es mou res, no sento cap soroll. Les onades del mar trenquen contra el riu que baixa, feixuc i poderós. La mirada em queda fixada en la línia d’escuma que es dibuixa s’esborra, una vegada i una altra.</p>
<p><br/></p>
<p><strong>ESPINÀS, Josep Maria</strong>. <i>Seguint tot l’Ebre amb un primitiu Velosolex</i>. Edicions La Campana, Barcelona, 2003. P.136-139</p>
